---
type: "page"
layout: "info-page"
title: "Методика"
background_image: "metodyka-2.jpg"
---

Основна мета організації — надання кожній молодій людині засобів для особистого розвитку через п’ять цілей:

  * **Здоров’я і фізичний розвиток**
  * **Конкретність**
  * **Формування характеру**
  * **Дух служіння**
  * **Відкриття Бога**


Скаутська методика цим охоплює всю людину. Виховує дитину і підлітка у всіх вимірах. Європейський скаутинг має за мету підготувати молоду особу до дорослого життя, допомогти знайти своє місце у суспільстві, навчити бути відповідальним до своїх обов’язків у родині та навчанні. Оригінальність скаутської методики полягає в тому, що бути скаутом це **весело та цікаво**. Скаутський гурток є місцем, де молоді люди проявляють свій креатив через гру, ватру, таборове життя.

Організація працює за принципом **виховання молоді через молодь**. Це і є друга оригінальна риса скаутського руху, яка здається на перший погляд незвичайною, проте саме в цьому і вся її геніальність. Молоді люди ще далекі від багатомовства і стереотипів, відповідальні одні за одних через виконання конкретних завдань, дорослішають і набираються цінного досвіду разом, вчаться одні від одних, молодші члени організації — від більш досвідчених провідників і духівників, взаємно даруючи радість розуміння, що допомагає повніше відкрити свій потенціал і якнайповніше реалізувати себе.

Методика пристосування до віку існує для того, щоб дати кожному те, чого він потребує, в залежності від світосприйняття. Розроблено три основні етапи розвитку молодої людини:
  * Вовченята: 8–12 р. хлопці і 8–11 р. дівчата
  * Скаути 12–17 р. і скаутки 11–16 р.
  * Мандрівники з 17 р. і мандрівниці з 16 до 25 р.

**Вовченята** — «Я та інші». Вовченята працюють і бавляться в ігри. Головна ціль виховання цієї скаутської категорії — допомогти відкритися (вийти з дитячого егоїзму) і скерувати дитину до розуміння Бога і релігії загалом, практикуючи спеціальні ігри.

**Скаутки і скаути** — «Я разом з іншими». Це головна і найактивніша пора у скаутстві, в основу якої покладено життя в спільноті. Її основна система — це невеличкі групки з 4-8 осіб (гуртки), де, власне, вчаться жити в маленькому соціумі. Виховання відбувається через навчання та ігри, переважно на природі. Саме тут формуються моральні чесноти і поглиблюється віра. Велику увагу провідники звертають на скауток і скаутів під час їх формації в школі і вдома (в родині).

**Мандрівниці і мандрівники** — «Я для інших». Найстарша вікова категорія скаутингу називається «Дорога», або «Кожен іде своєю стежкою». Головна ціль педагогіки на цьому етапі — це допомогти особі у виборі, щоб реалізувати життєве покликання, підготуватись до дорослого, творчого й відповідального життя, іншими словами — до прийняття певного служіння. Звідси й гасло мандрівників і мандрівниць: «Служити!». Час «Дороги» — переважно час у мандрівках. Хлопці і дівчата, які належать до найстаршої ланки, працюють уже разом.

Формування і усвідомлення свого завдання провідника — ця педагогічна методика вимагає серйозної формації особи. Молоді провідники у віці між 18 і 25 роками мінімум один раз на рік беруть участь у поглибленні особистої формації, або в одному чи двох **вишкільних таборах**, проведених на вищому рівні.
