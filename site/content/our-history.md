---
type: "page"
layout: "info-page"
title: "Наша історія"
description: "Мета Федерації полягає в тому, щоб практикувати скаутинг Бейдена Пауелла в європейському контексті на християнських засадах"
background_image: "our-history-2.jpg"
---

З 1 листопада 1956 року в Кельні, Німеччина, зустрілися близько п'ятдесяти молодих німецьких і французьких скаутських провідників; вони були католиками, протестантами та православними. Результатом їхньої зустрічі стало створення організації «Федерація скаутів Європи» (FSE).

Мета Федерації полягає в тому, щоб практикувати скаутинг Бейдена Пауелла в європейському контексті на християнських засадах, об’єднувати молодих людей з різних країн, які мають спільний дух.

Офіційною емблемою для всіх асоціацій Федерація обрала Мальтійський восьмикутний хрест з жовтою лілеєю всередині. Такий вибір було зроблено не випадково, адже ця подія відбулась в День Всіх Святих, коли Церква урочисто проголосила вісім блаженств на весь світ. Для FSE ці Блаженства символізують вісім кутів хреста. У 1966 році був офіційно представлений прапор федерації «Буасан» (біло-чорне тло вцентрі якого – восьмикутний хрест з лілеєю).

12 березня 1980 року Рада Європи надала Міжнародній спільноті скаутів та скауток Європи (UIGSE-FSE ) статус учасника. У 2003 році організація стала міжнародною асоціацією вірних понтифікального права. Сьогодні UIGSE-FSE налічує  більш ніж 62.000 членів у двадцяти європейських країнах та Канаді.

Українська асоціація “Католицьке скаутство Європи (КСЄ)” є членом федерації на стадії «кандидат» з 14 серпня 2011 р. Вона розпочала свою діяльність ще у 1997 році. Сьогодні Католицьке скаутство Європи – це громадська організація, котра об’єднує успішних та цілеспрямованих людей, які реалізовують себе у світському житті та є хорошим прикладом для молоді.
