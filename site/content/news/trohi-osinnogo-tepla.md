---
title: trohi-osinnogo-tepla
slug: trohi-osinnogo-tepla
description: Темою цієї зустрічі Молодої Екіпи св. Катерини Сієнської стала «Сім’я»
date: 2017-11-04T21:14:32.710Z
categories:
  - zustrich
featured_image: 23313254_1567391806673454_1630020897_o_d4pdxj
gallery_images:
  - 23313009_1567393546673280_2012354865_o_emsrws
  - 23262184_1567392780006690_944275307_o_xz7dsj
  - 23269758_1567393690006599_647042049_o_ijbbd2
  - 23231841_1567391056673529_312017730_n_jmwwfv
---
Розпочали ми Літургією у храмі Вознесіння Господнього на Левандівці.\
Обговорення теми було надзвичайно цікаве, спершу кожна з нас поділилася історією своєї сім’ї, що допомогло нам краще пізнати і зрозуміти одна одну. \
Потім ми роздумували над тим, якою має бути християнська сім’я, як вірність нашим скаутським принципам і цінностям допомагає її творити, з якими проблемами стикається сьогодні християнська сім’я, як порозумітися чоловіку і жінці, які ми є різні, але як насправді потребуємо одне одного, як навчитися віднаходити гармонію і довіру у наших стосунках. Основне – це спільні цінності, якщо для обох молодих людей Бог буде найважливішим у житті і вони будуть правдиво жити Його Словом, тоді така сім’я буде міцною, і, незважаючи на різні труднощі, буде зростати у любові і зможе ділитися цією любов’ю зі світом.\
Також ми мали дві конференції. Перша була присвячена структурі Католицького Скаутства Європи і особливостям церемоніалу, а на другій – ми познайомилися ближче з покровителькою нашої Екіпи – св. Катериною з Сієни, переглянули фільм про історію її життя, її любові до Бога.\
А ще ми разом готували піцу, бавилися, співали, просто радісно проводили час.\
На завершення нашої зустрічі ми відвідали Музей генерал-хорунжого УПА Роман Шухевича. Торкнулися до життя ще однієї особливої людини і її сім’ї. Їх любов була такою відданою, такою міцною духом і жертовною, що її сила будувала і далі продовжує будувати вільну християнську українську державу.\
"Боже Великий... Боже отців наших... Для мене мало важить, який вінець я заслужив по смерті - лавровий чи терновий, я лиш до кінця розділив, долю своїх вояків - моїх хлопців... І, хоч, смерть молодого покоління на війні - це те саме, якби в природі раптом не стало весни, наша жертва не буде змарнована. Аби прорости, добре "зерно" мусить впасти в землю. Спаси, Благий душі наші..." /Роман Шухевич/\
Обов’язково рекомендуємо усім відвідати цей музей і взяти участь у екскурсії!

Щиро дякуємо Господу за ці два чудові теплі дні!

Юля Шамро
